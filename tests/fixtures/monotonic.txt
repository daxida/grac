Μια ψυχή (1891)
«Την αποφάσισ᾽ ο γιατρός», μου είπε μετά σκληράς αναλγησίας, θλιβερωτέρας παντός ψυχικού σπαραγμού, ο δεκαεξαέτης έφηβος.

Ήτο περί τα μέσα του μηνός Μαΐου του έτους 188… Ο ήλιος έκαιεν ήδη υπερβολικά και την τετάρτην μετά μεσημβρίαν εξήλθον να ζητήσω ολίγην δρόσον υπό την γιγαντιαίαν λεύκην, την σκιάζουσαν μέρος της στενής πλατείας. Εκείθεν είχα ιδεί διαβαίνοντα τον Μήτσον και τον εφώναξα.

Όταν ήλθεν εγγύτερον προς εμέ, δι᾽ αφώνου βλέμματος τον ηρώτησα τι νεώτερα περί της ασθενούς. Και μου έδωκε την ανωτέρω παρατεθείσαν απάντησιν.

Εγώ δ᾽ επανέλαβον υποψιθυρίζων προς εμαυτόν, ως να ήσαν ακατάληπτοι δι᾽ εμέ αι λέξεις εκείναι: «Την αποφάσισ᾽ ο γιατρός!»

Και μετά μίαν στιγμήν απήντησα, ποιήσας ακουσίως δεκαπεντασύλλαβον:

― Του έχω χάρη του γιατρού, παιδί μου, να γιατρεύη…

Και ήρχισα ν᾽ ανακυκλώ εν τω νω απαισίας σκέψεις περί των ιατρών και της ιατρικής. Ακουσίως δε ενθυμούμην την χυδαίαν ακυρολεξίαν γυναίων τινών του αθηναϊκού όχλου: «Η δείνα κυρία, η κουμπάρα, είναι άρρωστη με δυό γιατρούς, με τρεις γιατρούς», το οποίον είναι ως να έλεγαν: «Τον δείνα, οπού απέθανεν, τον έθαψαν με πέντε παπάδες, με δυό δεσποτάδες».

Είτα πάλιν οι λογισμοί μου επανήρχοντο εις την οικογένειαν αυτήν, την πάμπτωχον, την ορφανήν, με τους δύο υιούς τους προσομοίους με τους υιούς πολλών άλλων οίκων της μεσαίας τάξεως εν Αθήναις· ούτε γράμματα δυνηθέντας να μάθουν αρκετά, ούτε προς χειρωναξίαν ικανούς, ούτε προς εμπορίαν επιτηδείους· και ώκτειρα, ώκτειρα την πτωχήν χήραν μητέρα, την νέαν ακόμη, ήτις έως τώρα ως μόνην παρηγορίαν είχεν αυτό το άμοιρον κοράσιον, αυτήν την δεκατετραετή παιδίσκην. Ήτο ωραίον, έξυπνον, με λεπτοτάτους χαρακτήρας, με την μακράν κόμην καστανήν, με την ποδιάν πάλλευκον, με το ανάστημα ανεπτυγμένον ήδη. Ήτο φιλομαθής και φιλεργός παιδίσκη, κ᾽ επρώτευεν εις τα χειροτεχνήματα, εις όλην την «Εταιρείαν», όπου εφοίτα. Ήτο φαιδρά και καλόγνωμη και πάντοτε εμειδία και ποτέ δεν παρήκουσεν εις το θέλημα της μητρός της ή της μάμμης της· και τώρα… την αποφάσισ᾽ ο γιατρός!

Εκ της πρωίμου νεανικής απαθείας, με την οποίαν μου το ανήγγελλεν ο Μήτσος, ηδύνατό τις να συμπεράνη περί του βαθμού της φιλοστοργίας ην έτρεφε προς την αδελφήν του… ή μάλλον προς την μητέρα του.

Άλλοτε έλεγον: Την εσημάδεψ᾽ ο Χάρος· τώρα λέγουν: Την αποφάσισ᾽ ο γιατρός!

* * *

Ήτο περί τα τέλη Μαΐου. Την έκτην ώραν της εσπέρας εφθάσαμεν εις το Κοιμητήριον, το Α´ της πόλεως.

Ολίγοι ήσαν προπομποί. Ο προς μητρός θείος της κόρης, ο μόνος αληθής προστάτης της οικογενείας, ηγείτο της πομπής.

Πένθιμος ήτο ο στέφανος των λευκανθέμων, στέφανος γάμου και θανάτου· βαυκαλητική ήτο η ψαλμωδία του ιερέως· λικνιστική και του φερέτρου η κυματοειδής κίνησις.

Κοιμήσου, λευκόν πλάσμα! Τις δύναται να σ᾽ εξυπνίση από τον ύπνον σου αυτόν; Επίστρεψον, ψυχή μου, εις την ανάπαυσίν σου.

Η μήτηρ δεν συνώδευεν, είχε μείνει οίκοι, κατά την νεωτέραν συνήθειαν. Συνώδευον μόνον ο Τάσος και ο Μήτσος, οι δύο αδελφοί. Ηκολούθει εφ᾽ αμάξης και η γραία, υψηλή, υπερεβδομηκοντούτις, ηκολούθει και ο ογδοηκοντούτης πάππος της μικράς.

Παρά τον τάφον ο θείος έκλαυσε και έβαλε σπαρακτικάς κραυγάς μετά λυγμών. Η γραία εσπόγγιζε και αυτή τους στειρευμένους οφθαλμούς της.

Εφώναξε την εγγόνην της να εγερθή από τον τάφον, να μεγαλώση. Αυτή ήλπιζε ν᾽ αξιωθή να την υπανδρεύση. Είχεν όρεξιν, με όλα τα γηρατεία, να χορεύση εις τον γάμον της. «Και τώρα τι είν᾽ αυτά που μου έκαμες;»

Ποιός θα της εμβελονιάση τώρα την κλωστή της; Ποιός θα της ανάψη φωτιά; «Και ποιά θα χτενίζη, ποιάς τα μαλλιά θα πλέκη κάθε πρωί η μητερούλα σου; Αυτά καρτερούσα εγώ, Αγγελικούλα μου;»

Τι να το κάμη αυτή τώρα το καλαθάκι της νεκράς, το μικρό; Και ποιά θα εξυπνά τώρα πρωί-πρωί, τα χαράματα; Ποιά θα της ψήνη τον καφέ; Και ποιά θα βάζη ένα αυγό και δυό κουλούρια μες στο καλαθάκι για να πηγαίνη στο σχολείο; «Και πώς θα περνώ εγώ τώρα τον καιρό μου; Ποιός θα μου κρατή συντροφιά, της γερόντισσας; Και όσα χρόνια έχω να ζήσω, πώς θα τα περάσω; Αχ! Αγγελικούλα μου! αυτά ήλπιζα εγώ;»

«Δεν έπαιρνε εμένα ν᾽ αφήση σένα!» εμορμύρισε και ο γέρος, όστις είχεν εξέλθει προχθές από το οφθαλμιατρείον. Είχεν υποστή εγχείρησιν εις τον οφθαλμόν, διά ν᾽ ανακτήση το φως του και βλέπη καλά να εύρη τον δρόμον διά τον άλλον κόσμον.

Και την κατεβίβασαν εις τον τάφον.

Κατά την σπαρακτικήν εκείνην στιγμήν, ιστάμενος εξ ανατολών, έβλεπα αντικρύ την κεφαλήν της. Την μακροτάτην καστανήν κόμην της την είχον κόψει. Το πρόσωπόν της πελιδνόν, ιόχρουν, με δύο κύκλους γύρω μέλανας. Το βλέφαρον του δεξιού οφθαλμού της δεν ήτο καλά προσηρμοσμένον· είδα το λευκόν του οφθαλμού αλαμπές, στυγνόν, απαίσιον. Το στόμα της ανοικτόν. Εις την κίνησιν της υψώσεως της σορού πρώτον, είτα της καταβιβάσεως αυτής, μου εφάνη το μικρόν εκείνο παρθενικόν στόμα, το οποίον από της νηπιακής ηλικίας της μου ήτο γνωστόν, μου εφάνη ότι άφηνεν άρρητον στεναγμόν, και η θέσις της κεφαλής ήτο ως ονειρευομένου εν εκστάσει. Οποία ριγηλή, μυστηριώδης, άφατος εντύπωσις! Πτωχή Αγγελικούλα!

* * *

Ο τετράγωνος θαλαμίσκος είχε τα παράθυρα ανοικτά! Είχον αφαιρέσει τα παραπετάσματα, άφησαν μόνα τα έπιπλα, μίαν τράπεζαν, τρία καθίσματα, μικρόν ανάκλιντρον, και την κλίνην· την κλίνην εφ᾽ ης είχεν εκπνεύσει η Αγγελικούλα.

Μετεκόμισαν εκείθεν την στρωμνήν και τα σκεπάσματα. Τας σανίδας τας εσκέπασαν δι᾽ απλής λευκής σινδόνος. Προς τον βόρειον τοίχον, εις ην θέσιν ήτο το προσκέφαλον, η κυρία Ευφροσύνη, η μήτηρ της Αγγελικούλας, έθεσε μέγα ποτήριον με ύδωρ και έλαιον και ήναψε την θρυαλλίδα. Ήτο τούτο η κανδήλα, η προσφερομένη εις την μνήμην της νεκράς, και σχετιζομένη άλλως με την κοινήν δοξασίαν, καθ᾽ ην η φυγούσα ψυχή, τρυφερά νοσταλγός, αρέσκεται να φοιτά εις τα μέρη, τα οποία έφυγε. Τότε, εάν διψάση, θα εύρη να πιη. Τεσσαράκοντα ημέρας διαρκεί η περιπλάνησις αύτη της ψυχής, οδηγουμένης υπό του φύλακος αγγέλου· τεσσαράκοντα ημέρας έμελλε να καίη εκεί ακοίμητος και η επιμνημόσυνος κανδήλα.

Ο άγγελος, ως λέγουν, της υστάτης
πορείας ξεναγός, επαναφέρει
την φεύγουσαν ψυχήν εις τα γνωστά της
και εις τα προσφιλή της μνήμης μέρη…
Απηύδησα να κυλινδώ μοιραίως
του βίου μου το άχθος προς το μνήμα,
κατάδικος, ως η ψυχή φονέως
η σύρουσ᾽ από του λαιμού το θύμα.
Ποία σκληρά την θύραν μου χειρ κρούει;
Οστών ως θραυομένων είν᾽ ο κρότος·
τοιούτον κρότον πώς το ους ακούει;
Τοιούτον πώς το όμμα πλήττει σκότος;
Τα έτη μου απώλεσα εις μάτην·
παρείδον την στιγμήν μου την υστάτην·
εις μάτην τας φαιδράς, τας γλυκυτέρας
ηρίθμησα του βίου μου ημέρας…
«Και αν μαζί σου υπερβώ τα νέφη,
κ᾽ εις του Θεού η χειρ σου αν με φέρη,
το πνεύμα μου οπίσω επιστρέφει
και θεατής της γης να μείνη χαίρει.
Ως ξένος εν τω μέσω γης ερήμου
ζητεί τον προ πολλού ταφέντα οίκον,
της προσφιλούς ζητεί και η ψυχή μου
αλύσεώς της τον κοπέντα κρίκον.»

Και η μήτηρ δεν έπαυε να κλαίη βλέπουσα την κανδήλαν ταύτην, ήτις συχνά, με όλην την συχνήν προσθήκην ελαίου, έφθινε και έτρεμεν ετοίμη να σβήση, και άφηνε τον ήχον εκείνον τον απερίγραπτον, τον όμοιον με στοναχήν ψυχής βασανιζομένης, αναμιμνήσκουσα τον γλυκύν και θρησκευτικόν στίχον του Λαμαρτίνου:

Comme la lampe d᾽or pendue à Son autel,
Je chanterai pour Lui jusqu᾽à ce qu᾽Il me brise*

Την τρίτην εσπέραν μετά την ταφήν της μικράς η μήτηρ, πριν ή κατακλιθή, αφήκε την συνοδίαν της εν τη μικρά αιθούση του οικήματος και εισήλθεν εις τον νεκρικόν θάλαμον, διά να ίδη αν έκαιε καλώς η κανδήλα, και διά να εγχύση έλαιον.

Εις την μικράν αίθουσαν της εκράτουν συντροφίαν η αδελφή της η άγαμος, η ενήλιξ δεσποινίς Μαρίνα, και η γηραιά μήτηρ των.

Η γραία, ήτις έσωζε πολλούς των οδόντων της, αφού έφαγε τηγανητόν οψάριον και αυγόν (συνήθεια είναι να μη κρεοφαγώσιν επί πολλάς ημέρας μετά τον θάνατον μέλους της οικογενείας, εις τους τηρούντας τα παλαιά έθιμα ελληνικούς οίκους), ύστερον ήρχισε να μασά ολίγα αμύγδαλα· κ᾽ επειδή δεν υπήρχεν οίνος, εσώζετο όμως από της εσπέρας της παρηγοριάς (της του νεκρωσίμου δείπνου μετά την κηδείαν), εσώζετο, λέγομεν, ολίγη μαστίχα, η γραία εζήτησε να της δώσουν να πιη διά να ξεπλύνη τα δόντια της. Και εις την παρατήρησιν της κόρης της, της Μαρίνης, ειπούσης ότι δεν πίνουν μαστίχαν μετά το δείπνον, η γραία απήντησεν, ότι εις την Ρωσίαν, όπου είναι καλοί χριστιανοί, έχει ακουστά της ότι άλλο από ρακήν δεν πίνουν.

Προσεφέρθη η μικρά φιάλη, και η γραία, σιγά-σιγά, ερρόφησε τρία μικρά ποτήρια. Έλεγεν ότι της επόνει η ψυχή της, και της έκαμνε καλόν… Ο Τάσος ο πρωτότοκος των υιών της κυρίας Ευφροσύνης έλειπεν, είχεν εξέλθει μετά το δείπνον, και δεν επέστρεψεν ακόμη. Ο άλλος, ο Μήτσος, είχε κατακοιμηθή. Και αυτός είχε ζητήσει να εξέλθη, αλλ᾽ η μήτηρ τον παρεκάλεσε να μείνη, να μη αφήση τας τρεις γυναίκας μόνας των.

Ο Μήτσος της έκαμε την χάριν, αλλά μετ᾽ ολίγον κατεκλίθη. Είπεν ότι «νυστάζει, άμα κάθεται στο σπίτι». Είπομεν ότι η Ευφροσύνη εισήλθεν εις τον νεκρικόν θάλαμον. Εισήλθε μόνη της. Αι φωναί της γραίας, ήτις ελογομάχει εκείνην την στιγμήν με την νεωτέραν κόρην της, ήσαν ως συνοδία προς αυτήν.

Επλησίασεν εις την κλίνην.

Εκεί βλέπει ότι περί την αναμμένην κανδήλαν μία ψυχή ―πεταλούδα― ετριγύριζε περί το φεγγοβολούν ποτήριον. Ήτο ωραία, μικρά, χρυσόπτερος…

― Α! να πάλι η πεταλούδα, εψιθύρισεν η χαροκαμένη μήτηρ.

* * *

Δεν ήτο η πρώτη φορά αυτή. Ήτο τρίτη εσπέρα αφ᾽ ης έβλεπε την πεταλούδαν.

Την είχεν ιδεί την πρώτην νύκτα, περί τα μεσάνυκτα, όταν είχον απέλθει οι συγγενείς της, αφού ετελέσθη η παρηγοριά, και αυτή μείνασα μόνη με τους δύο υιούς της, οίτινες εκείνην την στιγμήν εξεδύοντο διά να κατακλιθώσιν, εισήλθεν εις τον θάλαμον, διά να εγχύση έλαιον εις την νεκρικήν κανδήλαν. Τότε είδε την πεταλούδαν να πετά γύρω-τριγύρω εις την αναμμένην κανδήλαν, χωρίς να πλησιάζη πολύ εις την φλόγα. Την έβλεπεν επί έν λεπτόν της ώρας περίπου, και είτα αίφνης έγινεν άφαντος.

Η Ευφροσύνη εκοίταξεν ατενώς την πεταλούδαν, χωρίς ν᾽ αποσπά το βλέμμα της και από την φλόγα. Βεβαίως η πεταλούδα δεν εκάη. Αν εκαίετο, θα το έβλεπε.

Και όμως έγινεν άφαντος. Τι είχε γίνει;

Η τεθλιμμένη μήτηρ επερίμενεν επί έν τέταρτον ορθία εκεί, εωσότου ο πρωτότοκος υιός της, υποπτεύσας ότι η μήτηρ του αργοπορούσα εκεί θα έκλαιε (και ήτο φόβος μη βάλη τας φωνάς και του χαλάση την ησυχίαν), ήλθεν έως την θύραν με το νυκτικόν υποκάμισον.

― Μα τι κάνεις εκεί; της λέγει.

― Τίποτε, παιδί μου, τώρα έρχομαι, απήντησεν η μήτηρ.

Και εξήλθε κλείουσα την θύραν και υποψιθυρίζουσα προς εαυτήν: «Αχ! ψυχή παραπονεμένη!» Ενόει βεβαίως ότι η πεταλούδα εκείνη ήτο η ψυχή της κόρης της.

Την δευτέραν εσπέραν, όταν οι συγγενείς της απήλθον, εισήλθε και πάλιν εις τον θάλαμον τον νεκρικόν. Και πάλιν είδε την πεταλούδαν. Αλλά μόλις την είδε, και εν ακαρεί έγινεν άφαντος. Επερίμενεν επί πολύ! Δεν εφάνη πλέον. «Αχ! ψυχή μου! αχ! πουλί μου! μου εκάκιωσες, είπε μετά δακρύων η βαρυαλγούσα μήτηρ· με βλέπεις και φεύγεις, μου αγρίεψες, παιδί μου! Αχ! να ᾽ναι όμορφα τα όνειρά σου εκεί που κοιμάσαι, Αγγελικούλα μου, μάτια μου!»

Την τρίτην νύκτα, ενώ η γραία έπινε την μαστίχαν και εφιλονίκει με την νεωτέραν κόρην της (είχον μείνει περιμένουσαι την επάνοδον του Τάσου, διά να τας συνοδεύση έως την οικίαν των· ο υιός της γραίας, ο θείος ο άγων το πένθος κατά την κηδείαν, δεν είχεν έλθει, πιστεύων ότι ο Τάσος θα ωδήγει ενωρίς οίκαδε την μάμμην και την θείαν του· και ήτο ήδη μεσονύκτιον), η Ευφροσύνη λοιπόν εισελθούσα, είδε και πάλιν την πεταλούδαν. Την είδεν επί τρία λεπτά και πλέον την φοράν ταύτην. Αίφνης η πεταλούδα, ενώ η μήτηρ είχε κύψει εις την κανδήλαν διά να εγχύση έλαιον, επλησίασε παραδόξως εις το στόμα της περιαλγούς μητρός, είτα εις τους οφθαλμούς και εις τα ώτα της. Είτα έφερε τρεις γύρους περί τον λαιμόν της. Η μήτηρ έτεινε τα χείλη, ζητούσα εν τη παραφροσύνη της να την φιλήση, αλλ᾽ η πεταλούδα απεμακρύνθη έμφοβος…

Όλα αυτά τα διηγείτο ύστερον εις πολλάς γυναίκας παρουσία και τινων ανδρών η κυρία Ευφροσύνη. Ημείς γράφομεν ό,τι ηκούσαμεν.

― Μη φεύγης, μη φεύγης, ψυχή μου! εψιθύρισεν έκφρων η μήτηρ.

Η πεταλούδα, ήτις είχε πετάξει μίαν οργυιάν επάνω προς την οροφήν, κατέβη (απίστευτον πράγμα!) εις την κανδήλαν, και έπιεν εκ του ελαίου…

Η Ευφροσύνη δεν ηδυνήθη να κρατηθή· ορμεμφύτως ήθελε μάρτυρας, διά να πιστεύση ό,τι έβλεπε.

― Μαρίνα! εφώναξε· Μαρίνα! έλα ᾽δω.

Η Μαρίνα ήλθε τρέχουσα.

― Τι θέλεις;

Αλλ᾽ η πεταλούδα είχε γίνει άφαντος.

― Τι είναι; επανέλαβεν η νέα.

― Τίποτε.

― Πώς τίποτε;

Η Ευφροσύνη έβλεπεν αλλόφρων τους τοίχους και την οροφήν, ζητούσα ν᾽ ανακαλύψη κάπου την πεταλούδαν, την μικράν ψυχήν. Αλλ᾽ ουδαμού εφαίνετο αύτη.

― Γιατί μ᾽ εφώναξες; επέμενεν πάλιν η Μαρίνα.

― Κύριε ελέησον! είπεν η Ευφροσύνη ποιούσα το σημείον του Σταυρού. Τώρα ήτον εδώ, τώρα έφυγε.

― Ποιός έφυγε;

― Κανένας.

― Μην ετρελάθης, αδελφή μου; Σε καλό σου, είπεν έμφοβος η Μαρίνα.

Η Ευφροσύνη αφήκε στεναγμόν!

Και προς εαυτήν υπεψιθύρισε: «Γιατί μου φεύγεις, ψυχή μου; Γιατί μου αγρίεψες; Δεν με αγαπάς; Αχ! τι τρελή που είμαι! Μου έφυγες, για πάντα».

― Τι μουρμουρίζεις μέσα σου; ηρώτησεν η Μαρίνα.

― Τίποτε.

― Χριστέ και Παναγία! έκραξε ποιούσα το σημείον του Σταυρού και η Μαρίνα.

Και εκοίταξε περιδεής την αδελφήν της, υποπτεύουσα ότι αύτη πράγματι θα έπαθε τας φρένας.

― Δεν ετρελάθηκα, αδελφή, όχι, απήντησε τώρα μόλις εις την προτέραν αναφώνησιν της αδελφής της η Ευφροσύνη. Ησύχασε, δεν είναι τίποτε. Μην ειπής τίποτε της γριάς.

― Μα τι σου συνέβη;

― Σου το λέγω άλλη φορά! Πάμε τώρα.

Κ᾽ εξήλθον αμφότεραι εκ του νεκρωσίμου θαλάμου.

Η Ευφροσύνη δεν επανείδε πλέον την μικράν χρυσόπτερον πεταλούδαν, αν και επί πολύ, κατά πάσαν εσπέραν, ήρχοντο η μήτηρ της και η αδελφή της να της κάμουν συντροφίαν, και αυτή δεν έπαυσε να εισέρχεται περί το μεσονύκτιον εις τον νεκρικόν θάλαμον, διά να προσθέτη έλαιον εις την επιμνημόσυνον κανδήλαν. Αλλ᾽ η Μαρίνα έκτοτε επέμενε να την συνοδεύη πάσαν νύκτα εις την τοιαύτην επίσκεψιν.

Έμενεν εις την μικράν αίθουσαν μόνη η γραία, ήτις ήτο πολύ πικραμένη, έλεγε, και της επόνει η καρδούλα της. Και όσον της επόνει, τόσον ηύξανε την δόσιν της μαστίχης.

Αλλ᾽ η ωραία χρυσόπτερος πεταλούδα δεν εφάνη πλέον· και είχεν αποπτή εις την αιωνιότητα η μικρά αθώα ψυχή ― Ψυχή χωρίς Έρωτα.

(1891)

Πληροφορίες
Τίτλος
Άπαντα, τόμος 2
Κριτική έκδοση
Ν. Δ. ΤΡΙΑΝΤΑΦΥΛΛΟΠΟΥΛΟΣ
Εκδόσεις
ΔΟΜΟΣ
Τοπο χρονολογία
Αθήνα 1982
Έτος πρώτης δημοσίευσης
Σελίδες
